सुप्रीम कोर्ट ने सोमवार को राष्ट्रीय उपभोक्ता विवाद निवारण आयोग के केनरा बैंक को एक वकील को 5 लाख रुपये का भुगतान करने के निर्देश के आदेश को बरकरार रखा जिसे अपना लोन चुकाने के बावजूद लगभग 7.5 वर्षों तक सीआईबीआईएल के  अनुसार लोन डिफॉल्टर की सूची में रखा गया था ।
जस्टिस  अनिरुद्ध बोस और जस्टिस सुधांशु धूलिया की  पीठ ने  अपना आदेश दर्ज किया -
“हमें राष्ट्रीय उपभोक्ता विवाद निवारण आयोग, नई दिल्ली के आदेश में हस्तक्षेप करने का कोई कारण नहीं मिला क्योंकि हम 5,00,000/- (रुपये पांच लाख) रुपये के मुआवजे के लिए दिए गए तर्क से संतुष्ट हैं। ”
शिकायतकर्ता ने 2002 में केनरा बैंक से वाहन खरीदने के लिए लोन लिया था और एक मारुति 800 कार खरीदी थी। पूरा लोन 2008 तक बंद कर दिया गया था। इसके बाद, शिकायतकर्ता ने 2010 में विजया बैंक से एक और वाहनक के लिए लोन लिया। जब शिकायतकर्ता विजया बैंक गया तो उसे सूचित किया गया कि कंज्यूमर क्रेडिट इंफॉर्मेशन ब्यूरो (इंडिया) लिमिटेड (सीआईबीआईएल ) की  सूचना रिपोर्ट  के अनुसार उसे केनरा बैंक ने लोन डिफॉल्टर के रूप में रखा गया है। ऐसा लगता है कि भले ही लोन राशि का भुगतान कर दिया गया हो, केनरा बैंक ने सीआईबीआईएल को सूचित नहीं किया। मानसिक पीड़ा और प्रतिष्ठा को ठेस पहुंचाने के लिए मुआवजे की मांग करते हुए केरल राज्य आयोग के समक्ष एक शिकायत दर्ज की गई। उन्होंने मुआवजे के रूप में 25 लाख रुपये के साथ- साथ हर्जाने के तौर पर 25,000 रुपये की मांग की ।
केरल राज्य उपभोक्ता विवाद निवारण आयोग ने केनरा बैंक को वकील को ब्याज समेत 5 लाख रुपये का भुगतान करने का निर्देश दिया।  केनरा बैंक ने राष्ट्रीय उपभोक्ता विवाद निवारण आयोग के समक्ष अपील दायर की थी। एनसीडीआरसी ने राज्य आयोग के आदेश को बरकरार रखा, लेकिन ब्याज को रद्द कर दिया ।
एनसीडीआरसी ने पाया कि केनरा बैंक ने शिकायतकर्ता द्वारा 2015 में सूचित किए जाने के बाद ही त्रुटि को सुधारा, लोन राशि चुकाने के लगभग 7.5 साल बाद। बैंक की इस दलील को संबोधित करते हुए कि शिकायतकर्ता को वास्तव में कोई वित्तीय नुकसान नहीं हुआ है, राष्ट्रीय आयोग ने कहा,
"साढ़े सात साल की अवधि तक सीआईबीआईएल वेबसाइट पर डिफॉल्टर के रूप में दिखाए गए व्यक्ति के कलंक को कम नहीं किया जा सकता।"
हालांकि, राष्ट्रीय आयोग ने राज्य आयोग द्वारा लगाए गए ब्याज को रद्द करना उचित समझा। यह नोट किया -
"उपर्युक्त चर्चा के मद्देनजर, हालांकि हम राज्य आयोग के इस निष्कर्ष से सहमत हैं कि बैंक की ओर से सेवा में त्रुटि को तुरंत ठीक नहीं करने में कमी थी और सीआईबीआईएल को यह भी सूचित नहीं किया गया था कि शिकायतकर्ता ने लोन का भुगतान कर दिया है, हमारा विचार है कि 5.00 लाख रुपये का मुआवजा अधिकतम सीमा पर है क्योंकि 12% प्रति वर्ष ब्याज भी भुगतान करने का निर्देश दिया गया है।"
13 फरवरी को सुप्रीम कोर्ट ने एनसीडीआरसी के आदेश के खिलाफ केनरा बैंक द्वारा दायर विशेष अनुमति याचिका को खारिज कर दिया।
जस्टिस  अनिरुद्ध बोस और जस्टिस अनिरुद्ध बोस जस्टिस सुधांशु धूलिया की पीठ ने कहा, "हमें राष्ट्रीय उपभोक्ता विवाद निवारण आयोग, नई दिल्ली के आदेश में हस्तक्षेप करने का कोई कारण नहीं मिला क्योंकि हम 5,00,000/- रुपये के मुआवजे के लिए दिए गए तर्क से संतुष्ट हैं।"
शिकायतकर्ता वकील की ओर से एडवोकेट जैमॉन एंड्रयूज और एडवोकेट पियो हेरोल्ड जैमॉन पेश हुए।
[केस : एम/एस  केनरा बैंक और अन्य  बनाम एस रघुकुमार और अन्य। एसएलपी (सी) नंबर 695/2020]