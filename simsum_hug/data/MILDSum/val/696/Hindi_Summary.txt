कर्नाटक हाईकोर्ट ने माना कि घरेलू हिंसा से महिलाओं की सुरक्षा अधिनियम, 2005 के प्रावधानों के तहत अलग हो चुकी पत्नी को देय भरण-पोषण को आपराधिक प्रक्रिया संहिता (सीआरपीसी) की धारा 127 के तहत दायर आवेदन पर बढ़ाया नहीं जा सकता।
जस्टिस एम नागप्रसन्ना ने कहा,
"सीआरपीसी की धारा 125 के तहत दिया जाने वाले भरण-पोषण, सीआरपीसी की धारा 127 के तहत दायर आवेदन में भ‌िन्न-‌भिन्न हो सकता है। अनिवार्य यह है कि भरण-पोषण का आदेश सीआरपीसी की धारा 127 के तहत दायर याचिका से पहले होना चाहिए, जिसमें विफल होने पर, सीआरपीसी की धारा 127 के तहत भरण-पोषण बढ़ाने की मांग वाली याचिका उपलब्ध नहीं होती है।"
अदालत ने मजिस्ट्रेट कोर्ट के आदेश को खारिज कर दिया, जिसमें डीवी एक्ट की धारा 12 के तहत पत्नी को दी जाने वाली भरण-पोषण राशि को 1,000 रुपये से बढ़ाकर 5,000 रुपये कर दिया गया था, जिसकी पुष्टि सत्र न्यायाधीश ने की थी।
बेंच ने कहा,
"यह एक निर्विवाद तथ्य है कि प्रतिवादी-पत्नी ने अधिनियम के प्रावधानों का उपयोग किया, जिसमें भरण-पोषण प्रदान किया गया था। यह भी एक स्वीकृत तथ्य है कि प्रतिवादी-पत्नी ने सीआरपीसी की धारा 125 को लागू करने के लिए कोई कार्यवाही शुरू नहीं की है। इसलिए, सीआरपीसी की धारा 125 के तहत भरण-पोषण का कोई निर्धारण किए बिना सीआरपीसी की धारा 127 के तहत याचिका सुनवाई योग्य नहीं है।"
कोर्ट ने कहा,
"सीआरपीसी की धारा 127 में नियोजित भाषा स्पष्ट है क्योंकि सीआरपीसी की धारा 125 के तहत भत्ता प्राप्त करने वाले किसी भी व्यक्ति की परिस्थितियों में बदलाव के प्रमाण पर सीआरपीसी की धारा 127 के तहत एक याचिका दायर कर सकते हैं। सीआरपीसी की धारा 125, इसलिए, सीआरपीसी की धारा 127 के तहत कार्यवाही से पहले होनी चाहिए"।
मामला
जोड़े ने 13.04.2001 को शादी की। वैवाहिक जीवन में खटास के बाद, पत्नी ने घरेलू हिंसा से महिलाओं के संरक्षण अधिनियम, 2005 की धारा 12 को लागू करते हुए एक आवेदन दायर किया। मजिस्ट्रेट अदालत ने 1,000 रुपये के भरण-पोषण का आदेश दिया। बाद में पत्नी ने अधिनियम के तहत प्रदान की गई भरण-पोषण राशि को बढ़ाने के लिए सीआरपीसी की धारा 127 का हवाला देते हुए एक याचिका दायर की। याचिका की अनुमति दी गई और मजिस्ट्रेट अदालत ने आदेश की तारीख से भरण-पोषण की राशि को बढ़ाकर 5,000 रुपये कर दिया।
पति ने सत्र अदालत के समक्ष आदेश को चुनौती दी। कोर्ट ने मजिस्ट्रेट कोर्ट के आदेश की पुष्टि की। जिसके बाद उन्होंने हाईकोर्ट का दरवाजा खटखटाया।
सिटेशन: 2022 लाइव लॉ (कर) 53