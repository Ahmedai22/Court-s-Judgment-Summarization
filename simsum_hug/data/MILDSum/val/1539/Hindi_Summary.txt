एनडीपीएस एक्ट (The Narcotic Drugs And Psychotropic Substances Act,1985) की धारा 20 कैनाबिस के पौधे से संबंधित है। अफीम का पौधा एवं गांजा का पौधा दोनों ही अलग अलग है। कैनाबिस के पौधे के तने एवं पत्तियों से गांजा तैयार किया जाता है लेकिन एनडीपीएस एक्ट समस्त कैनाबिस के पौधे के संबंध में ही प्रावधान करती है। धारा 20 इससे संबंधित अपराध के मामले में दंड का प्रावधान करती है। इस आलेख में धारा 20 टिप्पणी प्रस्तुत की जा रही है। यह अधिनियम में प्रस्तुत धारा 20 का मूल रूप है
धारा 20. कैनेबिस के पौधे और कैनेबिस के संबंध में उल्लंघन के लिए दंड-
जो कोई, इस अधिनियम के किसी उपबंध या इसके अधीन बनाए गए किसी नियम या निकाले गए किसी आदेश या दी गई अनुज्ञप्ति की शर्त के उल्लंघन में,-
(क) किसी कैनबिस के पौधे की खेती करेगा; या
(ख) कैनेबिस का उत्पादन, विनिर्माण, कब्जा, विक्रय, क्रय, परिवहन,अंतरराज्यिक आयात, अंतरराज्यिक निर्यात या उपयोग करेगा-
'[(i) जहां ऐसा उल्लंघन खंड (क) से संबंधित है वहां, कठोर कारावास से, जिसकी अवधि दस वर्ष तक की हो सकेगी और जुर्माने से भी, जो एक लाख रुपए तक का हो सकेगा, और
(ii) जहां उल्लंघन खंड
(ख) से संबंधित हैं-
(क) और अल्पमात्रा अन्तर्ग्रस्त करता है, वहां कठोर कारावास से, जिसकी अवधि छह मास तक की हो सकेगी, या जुर्माने से, जो दस हजार रुपए तक का हो सकेगा, अथवा दोनों से;
(ख) और जहां वाणिज्यिक मात्रा से कम किंतु अल्प मात्रा से अधिक मात्रा को अन्तर्ग्रस्त करता है, वहां कठोर कारावास से, जिसकी अवधि दस वर्ष तक की हो सकेगी, और जुर्माने से, जो एक लाख रुपए तक का हो सकेगा;
(ग) और जहां वाणिज्यिक मात्रा को अन्तर्ग्रस्त करता है, वहां कठोर कारावास से, जिसकी अवधि दस वर्ष से कम की नहीं होगी किंतु बीस वर्ष तक की हो सकेगी, और जुर्माने से भी, जो एक लाख रुपए से कम का नहीं होगा किंतु जो दो लाख रुपए तक का हो सकेगा दंडनीय होगा: परंतु न्यायालय, ऐसे कारणों से, जो निर्णय में लेखबद्ध किए जाएंगे, दो लाख रुपए से अधिक का जुर्माना अधिरोपित कर सकेगा। इस धारा में वाणिज्यिक मात्रा हेतु कठोर दंड अधिरोपित किया गया है जहां कम से कम 10 वर्ष का कारावास है एवं अधिकतम बीस वर्ष तक का कारावास है, साथ ही इस धारा में वाणिज्यिक मात्रा से ज्यादा गांजा जप्त होने पर दो लाख रुपए तक का जुर्माना भी है। स्वापक औषधि एवं मनः प्रभावी पदार्थ (संशोधन) अधिनियम, 2001 (2001 का 9) द्वारा धारा 20 में संशोधन किया गया है। पूर्ववर्ती खंड (i) एवं (ii) को प्रतिस्थापित किया गया है। यह संशोधन दिनांक 2-10-2001 से प्रभावी किया गया है । मालखाना रजिस्टर
स्टेट ऑफ राजस्थान बनाम गुरमेल सिंह, 2005 सुप्रीम कोर्ट (क्रिमिनल) 641:2005 क्रिलॉज 1746 के मामले में मालखाना रजिस्टर को यह प्रमाणित करने के लिए कि मालखाना में जप्त वस्तुओं को रखा गया था, प्रस्तुत नहीं किया गया था। इसके अलावा सील का नमूना भी नमूने के साथ एक्साइज लेबोटरी के लिए नमूने की बोतल पर प्रतीत होने वाली सील से मिलाने करने के प्रयोजन के लिए नहीं भेजा गया था। इसके अलावा अभियोजन के द्वारा प्रस्तुत लिंक साक्ष्य संतोषप्रद होना नहीं पाई गई थी। अपराध अप्रमाणित माना गया। वेंकटराव बनाम स्टेट ऑफ छत्तीसगढ़, 2006 क्रि लॉ ज 2326 छत्तीसगढ़ के मामले में मालखाना रजिस्टर की प्रतिलिपि से यह दर्शित नहीं होता था कि अपीलांट अभियुक्त से जप्त गाँजा अथवा उससे प्राप्त किए गए नमूने को मालखाना में सुरक्षित अभिरक्षा में सीलबंद दशा में न्यसित किया गया था। अधिनियम की धारा 50 के प्रावधानों का अपालन होना नहीं पाया गया। मामले में मुख्य आरक्षक अभियोजन साक्षी 1 ने यह भी मंजूर किया था कि दिनांक 1/3/2003 को 1985 के अधिनियम के अधीन 3 मामले रजिस्टर्ड किए गए थे और इन तीनों मामलों की सम्पत्ति को मालखाना में जमा किया गया था। उसने प्रतिपरीक्षण में यह भी मंजूर किया था कि तीनों मामलों की न्यसित सम्पत्ति में से दो पैकिटों को रासायनिक परीक्षण के लिए दिनांक 6/3/2003 को भेजा गया था। इसलिए इस बात की संभावना से भी इंकार नहीं किया जा सकता कि फोरेंसिक साइंस लेबोटरी के द्वारा प्राप्त किए गए पदार्थ उस स्वरुप का नहीं था जो कि अभियुक्त के आधिपत्य से जप्त किया गया था अथवा इसमें बिगाड़ हो गया था अपराध अप्रमाणित होना नहीं माना गया। प्रेमचंद बनाम स्टेट ऑफ हिमाचल प्रदेश, 2006 क्रि लॉ ज 1821 हिमाचल प्रदेश प्रकरण में यह तर्क दिया गया कि मालखाना रजिस्टर में मालखाना में बरामद चरस के दो नमूने जमा किए जाने मात्र का अभिलेख था। एमएचसी ने प्रथम सूचना रिपोर्ट सील के नमूने के प्रति एवं एनसीबी फॉर्म भी रासायनिक परीक्षक को भेजा था उच्च न्यायालय ने व्यक्त किया कि यह बात सही है। परंतु पुलिस नियमों अथवा अभिलेख में ऐसा कुछ नहीं है जिससे यह दर्शित हो सकता हो कि प्रथम सूचना रिपोर्ट की प्रतिलिपि सील का नमूना, एनसीबी फॉर्म को मालखाना में जमा किया जाना होता है, वस्तुतः यह दस्तावेज पुलिस स्टेशन की केस फाइल में रहते हैं और रासायनिक परीक्षक को नमूने के साथ भेजे जाते हैं। परिणामतः इस बिन्दु पर दिया गया तर्क बिना सार का माना गया। मालखाना संबंधी साक्ष्य
समीर घोष बनाम स्टेट ऑफ वेस्ट बंगाल, 2001 (1) क्राइम्स 505 कलकत्ता के मामले में साक्ष्य का मूल्यांकन किया गया। अभियोजन इस तथ्य को प्रमाणित करने में विफल रहा था कि नारकोटिक्स सेल के मालखाना में वस्तुओं को कब प्राप्त किया गया था और कब मालखाना से वस्तुओं को प्राप्त कर रासायनिक परीक्षण के लिए भेजा गया था। अधिनियम की धारा 52(क) को परीक्षित कराए जाने का विधायिका का प्रयोजन यह है कि वस्तुओं को प्रतिस्थापित करने से रोका जा सके। वर्तमान मामले में परिणामतः अभियोजन का मामला विफल माना गया। अभियुक्त की प्रतिरक्षा में प्रतिकूलता
गुरुचरणसिंह बनाम स्टेट ऑफ एम.पी.,1992 (1) म.प्र.वी. नो. 53 म.प्र.) प्रकरण में इस आशय का तर्क दिया गया था कि अधिनियम की धारा 41 व 42 के आदेशात्मक प्रावधानों का पालन नहीं किया गया था। एएसआई जिसके द्वारा जानकारी प्राप्त की गयी थी वह नाम अभिलिखित करने में विफल रहा था। इस तथ्य को उसने न्यायालय के समक्ष दिए गए कथन में मंजूर किया था। अभियुक्त के अधिवक्ता के द्वारा न्याय दृष्टांत स्टेट ऑफ बिहार बनाम कपिल सिंह, एआईआर 1969 सुप्रीम कोर्ट 53 के चरण 10 पर निर्भरता व्यक्त करते हुए यह तर्क दिया गया कि ढाबा में प्रविष्ट होने के पूर्व पुलिसजन ने एवं तलाशी दल में साथ होने वाले साक्षीगण ने उनकी खुद की तलाशी नहीं दी थी।