बॉम्बे हाईकोर्ट ने मंगलवार को नेशनल टेस्टिंग एजेंसी को निर्धारित तारीखों पर जेईई मेन्स 2023 परीक्षा (JEE Mains, 2023) आयोजित करने पर रोक लगाने से इनकार कर दिया।
कार्यवाहक मुख्य न्यायाधीश एसवी गंगापुरवाला और जस्टिस संदीप मार्ने की पीठ ने कहा,
"परीक्षा स्थगित करने के लिए पारित किसी भी आदेश का व्यापक प्रभाव हो सकता है। यदि कोई स्टूडेंट जेईई जनवरी में अच्छा प्रदर्शन नहीं करता है तो वह अप्रैल में कॉम्पिट कर सकता है। मौजूद परिस्थितियां असाधारण नहीं लगती हैं। प्रतिवादी को अखिल भारतीय परीक्षा आयोजित करने से रोकना उचित नहीं होगा।"
आज की सुनवाई परीक्षा की तारीखों के मुद्दे तक ही सीमित थी।
अदालत ने देखा कि 75% पात्रता मानदंड का मुद्दा जून 2023 के बाद प्रवेश के चरण में प्रासंगिक है, इसलिए उस मुद्दे पर विचार करने के लिए मामले को फरवरी तक के लिए स्थगित कर दिया।
यह आदेश आगामी जेईई मेन्स परीक्षा को टालने की मांग वाली एक जनहित याचिका में पारित किया गया। यह बारहवीं कक्षा में 75 प्रतिशत अंकों की पात्रता मानदंड को भी चुनौती देता है।
एक्टिविस्ट अनुभा श्रीवास्तव द्वारा दायर याचिका में कहा गया कि
"प्रतिवादी संख्या 1 (नेशनल टेस्टिंग एजेंसी) इस तथ्य की सराहना करने में विफल रही कि आगामी परीक्षाओं में शामिल होने वाले कई छात्र महामारी अवधि के बैच के छात्र हैं। उन छात्रों का मूल्यांकन विभिन्न पैमानों/मानदंडों पर किया गया था, जो आवश्यक रूप से उम्मीदवारों की वास्तविक क्षमता वाले प्रतिबिंबित नहीं होते हैं।"
जनहित याचिका ने राष्ट्रीय परीक्षण एजेंसी (NTA) द्वारा 15 दिसंबर, 2022 को जारी एक अधिसूचना को चुनौती दी, जिसमें JEE Mains, 2023 की तारीखों को 24 से 31 जनवरी, 2023 घोषित किया गया और न्यूनतम पात्रता मानदंड प्रदान किया गया।
याचिका के अनुसार पिछले वर्षों में सामान्य 3 से 4 महीने की तुलना में केवल 40 दिनों की सूचना पर अधिसूचना जारी की गई है। इसके अलावा, शेड्यूल विभिन्न बोर्डों की बोर्ड व्यावहारिक परीक्षाओं, प्री-बोर्ड परीक्षाओं, आंतरिक मूल्यांकन, वाइवा आदि के साथ टकराता है।
अदालत को बताया गया कि कई अन्य प्रतियोगी परीक्षाएं भी जनवरी 2023 में निर्धारित हैं और जेईई मेन्स के साथ टकराएंगी। याचिका के अनुसार, एनडीए एसएसबी साक्षात्कार 23 से 27 जनवरी, 2023 के लिए निर्धारित किया गया है और जेईई मेन्स के लिए उपस्थित होने वाले छात्र इसमें शामिल नहीं हो सकते हैं।