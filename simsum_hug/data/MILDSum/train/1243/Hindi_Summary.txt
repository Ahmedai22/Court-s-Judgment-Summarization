जम्मू एंड कश्मीर एंड लद्दाख हाईकोर्ट ने हाल ही में निचली अदालत के एक आदेश को रद्द कर दिया, जिसके तहत उसने याचिकाकर्ता को कुछ गवाहों से पूछताछ करने की अनुमति नहीं दी थी।
कोर्ट ने कहा कि जम्मू-कश्मीर सीआरपीसी की धारा 540 (सीआरपीसी की धारा 311 के साथ समान सामग्री) के पीछे विधायी मंशा यह सुनिश्चित करना है कि मूल्यवान साक्ष्य को रिकॉर्ड पर लाने में किसी भी पक्ष की गलती के कारण न्याय की विफलता ना हो।
ज‌‌स्टिस संजय धर की पीठ ने कहा,
"एक अदालत अपने विवेक से, किसी ऐसे व्यक्ति को गवाह के रूप में बुला सकती है और जांच कर सकती है, जिसे गवाह के रूप में नहीं बुलाया गया है।
यदि न्यायालय को किसी व्यक्ति का साक्ष्य आवश्यक लगता है तो मामले के निर्णय के लिए उसे दोबारा बुला सकती है/फिर से जांच कर सकती है, जिसकी पहले से ही जांच की जा चुकी है। इस प्रावधान के तहत शक्ति का प्रयोग करना न्यायालय के ‌लिए बाध्यकारी कर्तव्य है।"
याचिकाकर्ता, शिकायतकर्ता ने ट्रायल कोर्ट के आदेश को उस हद तक चुनौती दी थी, जहां तक कि केवल आंशिक रूप से उसकी प्रार्थना को स्वीकार किया गया था और अभियोजन पक्ष के पांच गवाहों में से केवल एक की परीक्षा की अनुमति दी थी। याचिकाकर्ता के अनुसार, ये सभी गवाह मामले के तथ्यों से परिचित थे और घटना के समय मौके पर मौजूद थे।
ज‌स्टिस धर ने कहा कि धारा 540 का अवलोकन स्पष्ट रूप से बताता है कि किसी भी गवाह को बुलाने और परीक्षण करने के लिए किसी भी स्तर पर अदालत की शक्ति पर कोई सीमा मौजूद नहीं है।
प्रावधान के बारीक विवरण और आपराधिक प्रक्रिया के सार को समझाते हुए अदालत ने कहा कि धारा 540 सीआरपीसी में दो भाग शामिल हैं, जबकि पहला भाग विवेकाधीन प्रकृति का है और दूसरा भाग अनिवार्य है और इस प्रकार एक न्यायालय अपने विवेक से किसी भी व्यक्ति को गवाह के रूप में समन कर सकता है, उसकी जांच कर सकता है, जिसे गवाह के रूप में नहीं बुलाया गया है, या ऐसे किसी व्यक्ति को बुला सकता है, जिसकी पहले जांच की गई है।
ऐसा करने से यह सुनिश्चित होता है कि पक्षकारों की ओर से किसी भी तरह की ढिलाई के कारण अदालत एक महत्वपूर्ण गवाह को भूल नहीं सकती है।
इस मामले में, अदालत ने कहा कि ट्रायल कोर्ट ने आवेदन को अस्वीकार करने का कोई कारण नहीं बताया था और जाहिर तौर पर, मामले के न्यायोचित निर्णय के लिए शेष चार गवाहों में से दो की परीक्षा आवश्यक थी।
तदनुसार पीठ ने ट्रायल कोर्ट के आदेश को आंशिक रूप से रद्द कर दिया और उसे दो गवाहों को बुलाने और उनकी जांच करने और मामले की सुनवाई को शीघ्रता से अधिमानतः दो महीने के भीतर पूरा करने का निर्देश दिया।