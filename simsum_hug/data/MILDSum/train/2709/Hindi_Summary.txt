सुप्रीम कोर्ट ने कहा कि फ्लैट ओनर्स, जिन्हें अक्सर परिस्थितियों के कारण अपार्टमेंट का कब्जा लेना पड़ता है, भले ही उन्हें बिल्डर ने वादा की गई सुविधाएं प्रदान ना की हों, वे बिल्डर से ऐसी सेवाओं का दावा करने के अपने अधिकार को नहीं खोते।
जस्टिस एस रवींद्र भट और जस्टिस दीपांकर दत्ता की पीठ ने पीड़ित फ्लैट मालिकों की ओर से पेश मुआवजे के दावे को राष्ट्रीय उपभोक्ता विवाद निवारण आयोग द्वारा इस आधार पर खारिज करने के लिए कि उन्होंने कब्जा ले लिया है, की आलोचना की।
पीठ ने अपने फैसले (देबाशीष सिन्हा बनाम मैसर्स आरएनआर एंटरप्राइज) में कहा, "हम यह समझने में विफल हैं कि एनसीडीआरसी का मतलब क्या था, जब उसने यह कहा कि अपीलकर्ताओं को पता होना चाहिए कि वे क्या खरीद रहे थे।"
पीठ कोलकाता स्थित बिल्डर आरएनआर एंटरप्राइज के खिलाफ दायर घर खरीदारों की ओर से‌ श‌िकायत को राष्ट्रीय उपभोक्ता विवाद निवारण आयोग द्वारा खारिज करने के खिलाफ दायर अपील पर सुनवाई कर रही ‌थी।
फ्लैट ओनर्स की ओर से की गई शिकायतों में बिल्डर द्वारा 'पूर्णता प्रमाण पत्र' प्रदान नहीं करना और खेल के मैदान, कम्यूनिटी हॉल-कम-ऑफिस रूम, 33 फीट चौड़ी कंक्रीट की सड़क, पानी की आपूर्ति, बागवानी, जनरेटर, बहु-व्यायामशाला, जल निस्पंदन संयंत्र और गैस पाइपलाइन जैसी सामान्य सुविधाओं के वादे को पूरा नहीं करना शामिल है।
हालांकि एनसीडीआरसी ने पाया कि बिल्डर अनुचित व्यापार व्यवहार का दोषी था, उसने खरीदारों को यह कहकर राहत नहीं दी कि उन्होंने अपने दावों को साबित नहीं किया है।
सुप्रीम कोर्ट  ने एनसीडीआरसी की 'लापरवाही' की आलोचना की
एनसीडीआरसी के "कैजुअल रवैये" की आलोचनात्मक करते हुए सुप्रीम कोर्ट ने कहा कि एनसीडीआरसी का तर्क है कि फ्लैट-ओनर्स जानबूझकर कमियों के साथ फ्लैट खरीदने के बाद शिकायत नहीं कर सकते, यह "तर्क की अवहेलना" करते हैं।
न्यायालय ने कहा कि ज्यादातर मामलों में, एनसीडीआरसी का अधिकार क्षेत्र "खरीद के बाद" लागू होता है।
एनसीडीआरसी को मौजूदा दौर की वास्तविकताओं को समझना चाहिए
न्यायालय ने कहा,
"एनसीडीआरसी, हमारी राय में, जीवन की मौजूदा हकीकत को समझने में चूक गया होगा। आजकल, फ्लैट मालिक शायद ही कभी तरल नकदी के साथ फ्लैट खरीदते हैं। बैंकों और अन्य वित्तीय संस्थानों की ओर से दिए गए धन के आधार पर फ्लैट खरीदे जाते हैं। एक बार जब एक फ्लैट बुक किया जाता है और संभावित फ्लैट मालिक ऋण के लिए एक समझौते में प्रवेश करता है, जिसके बाद भले ही फ्लैट कब्जा के लिए तैयार हो या न हो, ऋण की किस्तें शुरु हो जाती हैं।....ऐसी स्थिति में निर्माण पूर्ण ना होने के बावजूद कब्जे के अलावा कोई अन्य विकल्प नहीं बचता है।
पूर्णता प्रमाण पत्र प्राप्त करने के लिए बिल्डर का दायित्व
न्यायालय ने एनसीडीआरसी के "लापरवाह दृष्टिकोण" की भी आलोचना की, जिसमें अपीलकर्ताओं की शिकायत पर विचार नहीं किया गया था कि बिल्डर पूर्णता प्रमाण पत्र प्राप्त नहीं कर रहा है।
कोर्ट ने केएमसी अधिनियम के प्रावधानों के आधार पर कहा, "पूर्णता प्रमाण पत्र के लिए आवेदन करना फ्लैट मालिक के कर्तव्य का हिस्सा नहीं है।"
कोर्ट ने आगे कहा, "यह सच है, अपीलकर्ताओं को पूर्णता प्रमाण पत्र के बिना कब्जा नहीं लेना चाहिए था, हालांकि, यह उत्तरदाताओं को आवेदन करने और कानून द्वारा आवश्यक पूर्णता प्रमाण पत्र प्राप्त करने का निर्देश नहीं देने का वैध आधार नहीं था।"
न्यायालय ने 2008 में दायर शिकायत में सुनवाई पूरी करने के बाद निर्णय देने के लिए 10 महीने से अधिक समय लेने के लिए एनसीडीआरसी की भी आलोचना की।
उपरोक्त टिप्पणियों के साथ, न्यायालय ने मामले को नए सिरे से विचार करने के लिए एनसीडीआरसी को भेज दिया। न्यायालय ने स्पष्ट किया कि वह खरीदारों द्वारा जुटाए गए 1,80,00,000.00 रुपये के मुआवजे के दावे को नहीं खोल रहा है, क्योंकि वे विवरण और दावे के आधार देने में विफल रहे हैं।