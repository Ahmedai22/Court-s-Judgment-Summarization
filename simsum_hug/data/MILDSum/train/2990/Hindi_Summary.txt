कर्नाटक हाईकोर्ट ने माना कि गिरफ्तार किए गए आरोपी को आमतौर पर हथकड़ी नहीं लगाई जा सकती। केवल "चरम परिस्थितियों" में, उदाहरण के लिए जहां अभियुक्त/विचाराधीन कैदी के हिरासत से भागने या खुद को नुकसान पहुंचाने या दूसरों को नुकसान पहुंचाने की आशंका है, एक आरोपी को हथकड़ी लगाई जा सकती है।
जस्टिस सूरज गोविंदराज की सिंगल जज बेंच ने कहा, "यदि याचिकाकर्ता को गिरफ्तार करने वाले अधिकारी ने हथकड़ी लगाने में उल्लंघन किया है तो याचिकाकर्ता मुआवजे का पात्र होगा।"
अदालत ने हथकड़ी लगाने के संबंध में निम्नलिखित दिशानिर्देश जारी किए-
1. कोई भी व्यक्ति चाहे वह अभियुक्त हो, विचाराधीन कैदी या दोषी हो, उसे हथकड़ी नहीं लगाई जाएगी, जब तक कि केस डायरी और/या संबंधित रिकॉर्ड में इसका कारण दर्ज नहीं किया जाता है कि ऐसे व्यक्ति को हथकड़ी लगाने की आवश्यकता क्यों है।
2. यदि किसी अभियुक्त को गिरफ्तारी के बाद न्यायालय के समक्ष पेश किया जाता है, तो उक्त न्यायालय का यह कर्तव्य होगा कि वह अन्य बातों के साथ-साथ यह जांच करे कि उक्त व्यक्ति को हथकड़ी लगाई गई थी या नहीं। यदि सकारात्मक जवाब दिया जाता है तो न्यायालय को इस तरह के हथकड़ी के कारणों का पता लगाना होगा और इस तरह की हथकड़ी की वैधता या अन्यथा पर निर्णय लेना होगा।
3. यदि विचाराधीन कैदी को न्यायालय के समक्ष पेश किया जाता है, तो न्यायालय का यह कर्तव्य होगा कि वह इस बात की जांच करे कि उसे हथकड़ी लगाई गई थी या नहीं और यदि सकारात्मक दिया जाता है तो न्यायालय को इस तरह से हथकड़ी लगाने के कारण को सुनिश्चित करना होगा और इस तरह की हथकड़ी की वैधता या अन्यथा पर निर्णय लेना होगा।
4. ट्रायल कोर्ट जहां तक ​​संभव हो विचाराधीन कैदी की फिजिकल उपस्थिति से बचने का प्रयास करेगा और विचाराधीन कैदी को वीडियो कांफ्रेंसिंग के माध्यम से पेश होने की अनुमति देगा। यदि न्यायालय की यह राय है कि न्यायालय में अभियुक्त की फिजिकल उपस्थिति आवश्यक है, तो न्यायालय तर्कसंगत आदेश द्वारा ऐसी फिजिकल उपस्थिति के लिए निर्देश दे सकता है।
5. जहां तक ​​संभव हो, विचाराधीन कैदी को न्यायालय के समक्ष पेश करने से पहले एक विचाराधीन कैदी को हथकड़ी लगाने की अनुमति लेनी होगी और उक्त न्यायालय से हथकड़ी लगाने का आदेश प्राप्त करना होगा। यदि ऐसी किसी अनुमति के लिए आवेदन नहीं किया जाता है और विचाराधीन कैदियों को हथकड़ी लगाई जानी होती है, तो संबंधित पुलिस अधिकारी ऐसी हथकड़ी को अवैध घोषित किए जाने और उनके खिलाफ कार्रवाई करने का जोखिम उठाएंगे।
6. राज्य के कर्तव्यों और दायित्वों के निर्वहन के उद्देश्य से आवश्यक सभी पुलिस स्टेशनों को पर्याप्त और आवश्यक पुलिस कर्मियों से लैस करना है। राज्य को उन रिक्तियों को जल्द से जल्द भरना है।
7. पुलिस महानिदेशक किसी व्यक्ति को गिरफ्तार करने के हकदार सभी पुलिस अधिकारियों को बॉडी कैमरा उपलब्ध कराने का भी प्रयास करेंगे, ताकि ऐसे बॉडी कैमरों द्वारा गिरफ्तारी का तरीका रिकॉर्ड किया जा सके। उस विशेष समय पर होने वाली बातचीत को रिकॉर्ड करने के लिए कैमरा एक माइक्रोफोन से भी लैस होगा। वीडियो रिकॉर्डिंग के साथ-साथ ऑडियो रिकॉर्डिंग को रिकॉर्डिंग की तारीख से कम से कम एक वर्ष की अवधि के लिए सुरक्षिति रखा जाएगा। इस संबंध में पुलिस महानिदेशक द्वारा एक मानक संचालन प्रक्रिया तैयार की जाएगी और ऐसे अधिकारियों को उपयुक्त प्रशिक्षण प्रदान किया जाएगा।
हाईकोर्ट के सरकारी वकील को उपरोक्त टिप्पणियों के बारे में पुलिस महानिदेशक और प्रमुख सचिव गृह विभाग के ध्यान में लाने का निर्देश दिया गया ताकि एक योजना तैयार की जा सके और समयबद्ध तरीके से भर्ती पूरी की जा सके।
कोर्ट ने एक रिट याचिका की सुनवाई करते हुए यह निर्देश दिया, जिसे सुप्रीत ईश्वर दिवाते ने पराक्रम्य लिखत अधिनियम, 1881 के प्रावधान के तहत जमानती अपराध के संबंध में प्रतिष्ठा की हानि, अवैध हिरासत और अवैध हथकड़ी लगाने के लिए 25,00,000 मुआवजा के मांग में दायर किया था।
याचिकाकर्ता के खिलाफ एक गैर-जमानती वारंट जारी किया गया था, जिसके बाद सार्वजनिक रूप से हथकड़ी के साथ उसे परेड कराई गई थी। याचिकाकर्ता ने दावा किया कि उक्त घटना की वीडियो रिकॉर्डिंग की गई थी और इससे संबंधित एक कॉम्पैक्ट डिस्क कोर्ट के समक्ष रखी गई थी।
याचिका के रिकॉर्डों को देखने के बाद पीठ ने कहा, "याचिकाकर्ता कानून का छात्र है और हथकड़ी लगाए जाने से उसकी प्रतिष्ठा पर प्रतिकूल प्रभाव पड़ा है।
कोर्ट ने कहा,
"मेरा सुविचारित मत है कि उक्त राशि को इस बात को ध्यान में रखते हुए ‌दिया नहीं जा सकता है कि याचिकाकर्ता एक छात्र था और गिरफ्तारी गैर जमानती वारंट के सिलसिले में की गई थी, गिरफ्तारी उचित है; याचिकाकर्ता को हथकड़ी लगाने आवश्यकता नहीं थी। मैं इस आदेश की एक प्रति प्राप्त होने की तारीख से छह सप्ताह की अवधि के भीतर राज्य को याचिकाकर्ता को मुआवजे के रूप में 2 लाख रुपये की राशि देने का निर्देश देता हूं। राज्य दोषी अधिकारियों से इसकी वसूली करने के लिए स्वतंत्र है।"