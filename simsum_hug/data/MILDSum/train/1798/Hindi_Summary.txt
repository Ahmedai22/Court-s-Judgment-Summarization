गुजरात हाईकोर्ट ने हाल ही में भारतीय दंड संहिता की धारा 306, 498 ए और 506 (2) और दहेज निषेध अधिनियम की धारा 3 और 4 के तहत एक आरोपी को दहेज की मांग कर अपनी पत्नी को आत्महत्या के लिए उकसाने के आरोप में जमानत दे दी।
जस्टिस गीता गोपी की खंडपीठ ने कहा कि मृत व्यक्ति की नाजुक मानसिक स्थिति और इस तथ्य को देखते हुए कि मुकदमे को समाप्त होने में लंबा समय लगेगा, यह आवेदक के पक्ष में विवेक का प्रयोग करने के लिए एक उपयुक्त मामला था।
आवेदक ने प्रस्तुत किया था कि मृतक मानसिक बीमारी से पीड़ित थी, निरंतर अवसाद में थी और यह एक्सिडेंटल डेथ कंप्लेन के संबंध में आवेदक के बयान में दर्ज किया गया था।
शादी से पहले से मृतक का इलाज चल रहा था। शादी के बाद उसने नींद न आने की शिकायत की थी और दावा किया था कि इलाज के दौरान आवेदक ने उसका सहयोग किया था। डॉक्टर ने भी दवा के दौरान आंशिक सुधार पाया था। इसके अलावा, मृतक के माता-पिता को उसकी मानसिक स्थिति के बारे में पता था और आवेदक द्वारा आत्महत्या के लिए उकसाने का कोई कारण नहीं था। यह दलील दी गई कि 'आत्महत्या का कदम' अवसाद की स्थिति में उठाया गया था। ऐसे में जमानत दी जानी चाहिए।
एपीपी ने प्रस्तुत किया कि शादी की अवधि केवल सात महीने थी और शिकायत के अनुसार, आवेदक ने 10,00,000 रुपये के दहेज की मांग की थी। पर्याप्त दहेज नहीं लाने पर भी मृतक को प्रताड़ित किया जाता था। मृतक के बैंक खाते को भी अदालत में पेश किया गया, जिसमें उसके पिता ने 1,00,000 रुपये की राशि ट्रांसफर की थी।
कोर्ट ने कहा, हालांकि मृतक की मानसिक स्थिति को देखते हुए और चूंकि मुकदमे को समाप्त होने में अपना समय लगेगा, अदालत ने 15,000 रुपये के निजी मुचलके के साथ निचली अदालत की संतुष्टि के लिए इतनी ही राशि के एक मुचलके पर जमानत के लिए आवेदन की अनुमति दी।