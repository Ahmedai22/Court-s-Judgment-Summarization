मध्य प्रदेश उच्च न्यायालय ने पिछले सप्ताह कहा कि राष्ट्रीय ध्वज को सूर्यास्त के बाद भी फहराता हुआ छोड़ना, शायद जानबूझकर या अनजाने में किया गया भुलक्‍कड़पन, दुराचार हो, लेकिन यह इसे अवमाननापूर्ण कार्य नहीं कहा जा सकता है।
जस्टिस एसए धर्माधिकारी की खंडपीठ ने अपने फैसले में कहा कि ध्वज संहिता निर्देश मात्र हैं, जिनमें कानून का बल नहीं है, इसलिए सूर्यास्त और सूर्योदय के बीच राष्ट्रीय ध्वज को फहराना कानून द्वारा निषिद्ध नहीं है।
मामला
न्यायालय 482 CrPC आवेदन पर सुनवाई कर रहा था, जिसमें याचिकाकर्ताओं के खिलाफ दर्ज FIR को रद्द करने की मांग की गई थी। FIR में राष्ट्रीय गौरव अपमान ‌निवारण अधिनियम, 1971 की धारा 2 के तहत दंडनीय अपराध का आरोप लगाया गया था।
मामला यह था कि 16 अगस्त 2017 को बालाजी आईटीआई कॉलेज, सभलगढ़ के परिसर में रात 8.30 बजे तक राष्ट्रीय ध्वज फहरता रहा और इस प्रकार याचिकाकर्ताओं को राष्ट्रीय ध्वज के जानबूझकर अपमान के लिए जिम्मेदार ठहराया गया और उनके खिलाफ FIR दर्ज की गई।
अदालत के समक्ष, याचिकाकर्ताओं के वकील ने प्रस्तुत किया कि भले ही FIR में निहित आरोपों को सही माना जाए, फिर भी वे लगभग 8.30 बजे राष्ट्रीय ध्वज को फहरता हुआ छोड़ने के कथित कार्य को कोई अपराध नहीं मानते हैं। सूर्यास्त और सूर्योदय के बीच का समय 1971 के अधिनियम की धारा 2 के अंतर्गत नहीं आता है।
दूसरी ओर, प्रतिवादियों ने तर्क दिया कि 1971 के अधिनियम की धारा 2 को ध्वज संहिता की धारा 2(2.2)(xi) के उक्त खंड के संयोजन के साथ पढ़ा जाना है, और इसलिए, यह स्पष्ट है कि याचिकाकर्ताओं ने 1971 के अधिनियम की धारा 2 के तहत दंडनीय अपराध किया है।
न्यायालय की टिप्पणियां
1971 के अधिनियम की धारा 2 का उल्लेख करते हुए, न्यायालय ने कहा कि यह प्रावधान तब आकर्षित होता है, जब कोई भी व्यक्ति किसी सार्वजनिक स्थान पर या किसी भी ऐसे स्‍थान पर सार्वजनिक रूप से भारतीय राष्ट्रीय झंडे को जलाता है, विकृत करता है, विरूप‌ित करता है, दूष‌ित करता है, कुरूपित करता है, नष्ट करता है, कुचलता है या मौखिक, लिख‌ित शब्दों में या कृत्यों द्वारा अपमाना करता है।
इस पृष्ठभूमि में न्यायालय ने कहा कि याचिकाकर्ताओं का कार्य 1971 के अधिनियम की धारा 2 के अंतर्गत नहीं आता है और इसलिए, न्यायालय ने फैसले में कहा,
" … सूर्यास्त के बाद भी राष्ट्रीय ध्वज को फहरता छोड़ने का कार्य जानबझकर या अनजाने में भूलने का कार्य हो सकता है और कदाचार का विषय हो सकता है, लेकिन अवमानना ​​​​नहीं है जब तक कि यह नहीं दिखाया जाता है कि सूर्यास्त और सूर्योदय के बीच राष्ट्रीय झंडे को फहराना विशिष्ट शब्दों में अपराध के रूप में निर्धारित है।"
ध्वज संहिता के संबंध में, न्यायालय ने कहा कि यह "कानून" नहीं है जैसा कि भारत के संविधान के अनुच्छेद 13 में परिभाषित किया गया है और यह केवल कार्यकारी निर्देशों का एक संग्रह है और इसलिए, इसमें कोई वैधानिक बल नहीं है और यह किसी अपराध को भी आकर्षित नहीं कर सकता है।
उल्‍लेखनीय है कि ध्वज संहिता का खंड 2(2.2)(xi) इस प्रकार है:
" जहां झंडे को खुले में फहराया जाता है, उसे जहां तक ​​संभव हो, सूर्योदय से सूर्यास्त तक फहराया जाना चाहिए, चाहे मौसम की स्थिति कुछ भी हो ।"
इस पृष्ठभूमि में कोर्ट ने कहा कि ध्वज संहिता केवल यह बताती है कि जहां तक ​​संभव हो राष्ट्रीय ध्वज को सूर्योदय और सूर्यास्त के बीच फहराया जाना चाहिए, जिसका अर्थ है कि इसे सूर्यास्त और सूर्योदय के बीच नहीं फहराया जाना चाहिए।
याचिकाकर्ताओं के खिलाफ FIR रद्द करते हुए न्यायालय ने कहा, "ध्वज संहिता के उक्त खंड में अभिव्यक्ति 'जहां तक संभव हो' का प्रयोग, जो एक मात्र निर्देश है, इस न्यायालय के लिए यह निष्कर्ष निकालने के लिए पर्याप्त है कि सूर्यास्त और सूर्योदय के बीच राष्ट्रीय ध्वज को फहराना कानून द्वारा निषिद्ध नहीं है।"