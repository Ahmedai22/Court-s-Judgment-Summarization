इलाहाबाद उच्च न्यायालय में लंबे समय से लंबित आपराधिक अपीलों के मुद्दे पर विचार करते हुए सुप्रीम कोर्ट  ने कहा है कि उच्च न्यायालय को उन दोषियों को जमानत देने का विकल्प तलाशना चाहिए जो आठ साल की सजा काट चुके हैं।
अदालत ने कहा कि जमानत वह नियम है जहां दोषी पहले ही आठ साल की वास्तविक सजा काट चुका है। अपील में दोषियों को जमानत देने के लिए आजीवन कारावास के अलावा अन्य मामलों में सजा के 50 प्रतिशत का व्यापक मानदंड लागू होता है।
न्यायमूर्ति संजय किशन कौल और न्यायमूर्ति एम एम सुंदरेश की पीठ ने कहा,
"उच्च न्यायालय को यह पता लगाना चाहिए कि क्या उन सभी मामलों में जहां आठ साल की वास्तविक सजा काटी गई है, दोषियों को जमानत देने पर विचार किया जा सकता है।"
"मामले का तथ्य यह है कि यदि अपील उच्च न्यायालय के स्तर पर लंबित है और दोषी पहले ही आठ साल की वास्तविक सजा काट चुका है, अपवादों को छोड़कर, ज्यादातर मामलों में जमानत का नियम होगा। इसके बावजूद, विचार के लिए मामले नहीं आ रहे है। हम स्पष्ट नहीं हैं कि ऐसे मामले में जमानत आवेदन को सूचीबद्ध करने में कितना समय लगता है। ऐसे अपराधी हो सकते हैं जो जमानत आवेदन को दाखिल करने के लिए कानूनी सलाह तक आवश्यक पहुंच प्राप्त करने में सक्षम नहीं हो सकते हैं। पीठ ने उच्च न्यायालय को शीर्ष न्यायालय के समक्ष इस संबंध में नीतिगत रणनीति पेश करने के लिए चार सप्ताह का समय देते हुए कहा। इस तथ्य को ध्यान में रखते हुए कि आजीवन कारावास के अलावा अन्य मामलों में भी दोषी हो सकते हैं, पीठ ने कहा कि इन मामलों में उच्च न्यायालय वास्तविक सजा के 50 प्रतिशत के व्यापक मानदंड पर विचार करके जमानत देने पर विचार कर सकता है।
सुप्रीम कोर्ट ने कहा,
"हम ध्यान दे रहे हैं कि आजीवन कारावास के मामलों के अलावा अन्य मामलों में भी दोषी हो सकते हैं और उन मामलों में फिर से वास्तविक सजा के 50 प्रतिशत का व्यापक मानदंड जमानत देने का आधार हो सकता है।"
पीठ ने स्वीकार किया कि ऐसा परिदृश्य हो सकता है जहां एक अपील सुनवाई के लिए आती है और अपीलकर्ता अपील पर बहस करने के बजाय स्थगन की मांग कर सकता है। ये जमानत देने का मामला नहीं हो सकता है क्योंकि उच्च न्यायालय अपील के गुण-दोष पर विचार करने को तैयार है।
अदालत ने कहा,
"हम इस बात से भी सहमत हैं कि दोषी को पहले उच्च न्यायालय का दरवाजा खटखटाना चाहिए अन्यथा, इस न्यायालय पर अनावश्यक रूप से बोझ डाला जा रहा है, लेकिन फिर यह देखने के लिए एक तंत्र होना चाहिए कि यदि वह उच्च न्यायालय का दरवाजा खटखटाता है, तो उन जमानत आवेदनों को तुरंत सूचीबद्ध किया जाए।"
कोर्ट ने अपने आदेश में कहा,
"हमारी व्यापक टिप्पणियों के संदर्भ में, यह उच्च न्यायालय पर निर्भर है कि वह हमारे सामने यह रखे कि वे कैसे यह देखने का प्रस्ताव करते हैं कि उपरोक्त उल्लिखित मामलों पर  जमानत देने के लिए विचार किया जाए।
शीर्ष अदालत ने इसी मामले की सुनवाई करते हुए इलाहाबाद उच्च न्यायालय में लंबे समय से लंबित अपीलों के मुद्दे पर स्वत: संज्ञान लिया है।